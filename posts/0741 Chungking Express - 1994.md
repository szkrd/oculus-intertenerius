# Chungking Express - 1994

Két rendőr, két szakítás. Az elsőt elhagyja May, majd belebotlik a szépséges drogkereskedőbe, aki egy éjszakát a férfivel tölt - de nem történik semmi. A második rendőrt a stewardess barátnője hagyja el, majd a férfiba beleszeret a sarki giroszos pultoslánya: felszökik titokban a férfi lakásába, rendet rak, finomhangol apró dolgokat, tologat emlékeket.

Enyhén melankolikus, de végtelenül lágy történet mindkét darab az emberektől teletömött Hong Kongban, ahol furcsa módon mégis van magány. Szerencsére ez a magány azonban ha nem is súlytalan, de elmondhatatlanul lágy és puha. Mindkét kapcsolat, mindkét történet férfijai és női a maguk bolondériái ellenére egészségesek, koherensek - azt hiszem titkon mindannyiunk vágya az, hogy egy szakítást így tudjunk megélni, nem rosszabbul, nem könnyebben. Nem azt mondom, hogy a két férfi nem szenved, csak hogy a szenvedésük nem halálos. Néha megmosolyogtató, néha kedves, néha pedig megindító.

2017-03-13

----

[8.5], [hongkong], [kína], [lágy], [szakítás], [szerelem], [wongkarwai]
