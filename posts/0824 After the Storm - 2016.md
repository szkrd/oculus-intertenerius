# After the Storm - 2016

Kore-eda Hirokazu (Dare mo shiranai, Maborosi, After life). Ryota elvált, régen írt egy jó könyvet, de azóta is csak álmodozik az írásról, nem tudja magát túltenni a válásán, a munkájával nincs kibékülve (egy magánnyomozói irodánál dolgozik), a főnökét át-átveri, a pénze villámgyorsan elmegy szerencsejátékokra és ha nem tudja fizetni a gyerektartást, a fiát sem fogja tudni viszontlátni.

Ryota a szerethető antihős, az underdog - és hiába mondom azt magamnak, hogy de én nem, de én is. De mi nem, de mi is. Nem tudja elengedni az álmát, az írást, szeretne valaki más lenni, mint aki - és ez a vágy a mássá válásra megmérgezi az életét. Húzza magával az apai örökségét (az apja is folyton a zálogoshoz rohangált, onnan meg a versenyekre, pachinkó-házakba), a szerencsejáték utáni szenvedélye nem dönti nyomorba, de finoman szólva nem is segíti az életét.

Ha nem akarna más lenni, ha el tudná fogadni magát és a környezetét, ha nem lenne szerencsejáték-beteg, ha el tudná engedni a szétesett házasságát, akkor jobb lenne? Lehet, de az is lehet, hogy nem. Akkor nem váltak volna el? Lehet, de az is lehet, hogy ugyanúgy szétmentek volna és ugyanúgy küzdene a láthatásért - és ezért kell végignézni a vihar utánt, ezért nem lehet legyinteni, hogy á, persze, egy hülye lúzer, mert Ryota nem hülye lúzer, hanem egy szomorú underdog, akiből milliók rohangálnak az utcán és akiknek nem lehet az életét annyival egyenesbe tenni, hogy ezt kellett volna csinálnod, vagy azt kéne csinálnod és akkor minden jobb lesz, jobb lett volna.

2017-12-21

----

[8.5], [család], [japán], [válás], [élet], [életcél]
