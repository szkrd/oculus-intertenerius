# Testről és lélekről - 2017

Endre a vágóhídon igazgató, fél kezére béna, szótlan, intelligens, de introvertált középkorú férfi; Marika, az új minőségellenőr autista, nehezen boldogul az emberekkel, társas kapcsolatokkal - amikor egy piti lopás kapcsán az előrehozott éves pszichológiai teszten kiderül, hogy mindketten centiről centire ugyanazt álmodják, hogy egy csendes erdőben szarvasként élnek egymás közelségében, akkor a valóságban is óvatosan, nehezen, fájdalmasan egymás felé sodródik a két lélek.

A problémám sajnos ez az első bekezdés: egy félkarú intelligens férfi és egy gyönyörű autista nő álmukban csodaszép szarvasok. Ühüm. Nem vagyok szívtelen dög, de ez a giccs és a műanyag egy olyan foka, amitől rosszul lennék - ha nem lenne a csodálatos fényképezés és színészi játék. Jó film a Saul fia? Nem jó film. De magyar és a fényképezése miatt igenis látni kell. Jó film a Testről és lélekről? Nem, nem gondolnám hogy ilyen forgatókönyvvel beszélhetnénk jó filmről, de magyar és a fényképezése, színészei miatt igenis látni kell.

Azt gondolom, hogy nem kell ahhoz fogyatékkal élni és a szőnyegre ejteni a párizsit, vagy autista esőlányként bemagolni a kártyapaklit, hogy valaki, valakik magányosak legyenek; esetlenek az életben, a szerelemben és hogy a kölcsönös vonzódásukat nehezen tudják kifejezni. Az emberek egy jelentős része ugyanis ilyen. Lehet, hogy a filmvásznon, a villódzó képernyőn nem ilyen, de a valóság soha nem lesz olyan szép és olyan kívánatos, mint a sok színes hazugság. Nem kell ahhoz még csak vágóhíd sem, meg vér és kegyetlen csúnya hideg világ, hogy valaki elveszítse a talajt a lába alól, nemcsak a szomorú igazgatók és autista őzikék lehetnek öngyilkosok, omolhatnak össze a bánat súlya alatt, vagy születhetnek újjá egy pillanatnyi egymásra találásban.

*

Ja igen, a film véres. Szép, de véres - volt aki az első tíz perc után kiment (végülis vágóhíd van), illetve az utolsó tíz percben is van egy hidegszívű jelenet sok vérrel, nagyon lassú kamerával. Tessék majd elfordulni. Meg persze Aranymedve is van. Aminek nagyon örülök - mert ha valaki a magyarokra gondol, akkor gondoljon ránk úgy, mint erre a filmre. Gondolja azt, hogy romantikus szabdságharcosok vagyunk, elveszett, vérzivatarban kószáló szomorú emberek a maguk dédelgetett pici őzikés álmaival - én inkább ezt a képet választanám, a mostanában felkínált opciók közül. Ha lehet, szeretnék még büszke lenni az országra, ahol élek és Enyedinek köszönettel tartozunk. Neki igen.

2017-03-13

----

[6.5], [magyar], [magány], [műanyag], [vér]
