# The Fountain - 2006

Thomas kutató agysebész, a felesége pedig pont agydaganattal beteg - a férfi minden erejét egy gyógyszer megtalálására fordítja, miközben már lehet, hogy meg is találta: a múltban konkvisztádorként a dzsungelben megleli az örök élet fáját, a jövőben pedig a fával utazgat az űrben  egy buborékban, meditál és tai chi gyakorlatokat végez, felesége szellemével társalog.

Nem tudnám pontosan megmondani, hogy Wong Kar Wainál miért működik ez a fajta giccs és Aronofsky-nál miért nem: talán itt a történet vázlatosságát a vizuális effektorgia hivatott kipótolni, de a pótlás giccsbe fordul, a vers pedig dilettáns paródiába; úszunk az elmaszatolt felvételekben, a gyertya- és csillaghalmokban, a bődületesen primitív dialógusokban - de talán ami a legjobban a taszított, az a szerelmesek asszimetriája: a beteg nő ki van békülve magával és a világgal, a férfi azonban ahelyett, hogy "vele lenne", minden erejével "meg akarja menteni", életben akarja tartani.

Ilyen lenne a szerelem? Vagy talán olyan, hogy a királylány megkéri a hős lovagot, hogy az hozza el a szent grált és a hős (szerelmes) lovag elindul megkeresni a csodatévő kelyhet (fát)? A film nem bontja ki ezeket a kapcsolatokat, csak kijelenti, "ők szerelmesek" - a giccs és a közhely nemcsak vizuális szinten rombol...

2017-10-22

----

[2], [giccs], [műanyag], [szerelem], [vallás], [örökélet]
