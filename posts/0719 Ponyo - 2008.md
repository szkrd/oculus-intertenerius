# Ponyo - 2008

Az óceán mélyén egy varázsló a tengerek erejét szeretné helyreállítani, de egy kis hal-lány elkószál, találkozik Sosuke-vel, a kisfiúval, és úgy dönt, ő is szeretne ember lenne. Föld-anya ad egy esélyt kettejüknek, a helyi idősotthon lakó, Sosuke anyja és a varázsló lesznek a tanúk. A rajz valami lélegzetelállítóan szép, minden kézzel van animálva, a tenger, a hullámok, a puha élőlények - és persze most is "nyugati" alapból dolgozik a mester, nagyon messziről rá lehet ismerni az Andersen-mesére, éppen csak minden hidegség eltűnt és a helyére báj és méz szivárgott, ami lássuk be, a legjobb dolog ami történhet egy Andersen mesével. Egyrészt sajnálom, hogy eddig nem néztem meg, másrészt meg olyan kedves és lágy, boldog vagyok, hogy most láttam. Tudom, hogy a korai miyazakikhoz képest itt azt szokás kiemelni, hogy a tenger elhasználódott és az ember mindent lerombolt, de ez marhaság: a Pom Poko sokkal keserűbb, a Nausicaa egy posztapokaliptikus világ - a Ponyo-ban az öregséggel, az emberiséggel való megbékélést látom. Igen, szarok vagyunk, de van törődés, van család, van instant leves és Földanya, ha akarná, bármikor leradírozhatna minket a Föld színéről, de nem teszi. Van egy varázsló, aki majd egyszer visszahozza a tengerek nagyságát és akkor vagy lesznek emberek, vagy nem - akár így, akár úgy, egyik sem lesz katasztrófa.

2017-01-08 

----

[8.5], [gaia], [itsakindamagic], [japán], [mese], [tenger]