# Happy Together - 1997

Yiu-fai és Po-wing két fiatal férfi, akik épp Argentínában nyaralnak, amikor szakítanak egymással - Po-wing az impulzívabb kettejük közül, egy nap újra felbukkan törött kézzel, véres fejjel. Yiu ápolja, de a se veled se nélküled erőlködése, marakodása, zavartsága megmarad, újabb szakítás után Yiu keresi önmagát, végül felismeri a kapcsolat jelentőségét, megtanulja elhelyezni a múltjában, jelenében.

Nem a férfi-férfi kapcsolat zavar, bár a dinamikája minimum érdekes (sokszor várnám, hogy mit reagál egy-egy konfliktushelyzetben a férfi, mit a nő, de itt ugye két férfi van - még ha Po-wing érzelemkitörései közelebb is állnak egy elképzelt nőideálhoz), hanem az érzelmi hullámvasút, amin a két ember folyamatosan utazik (és amivel szemben a harmadik, a fiatal konyhásfiú mutat majd egy egyszerűbb, higgadtabb látásmódot) és ami engem is kimerít, mint nézőt. Érdekes, hogy Yiu bevallja, akkor volt a legboldogabb, amikor titkon birtokolta a kedvesét, amikor ápolta és amikor tudta, hogy nem hagyhatja el őt a törött keze miatt - mintha csak üvegbúra alá tett volna egy szép lepkét, kalitkába egy énekesmadarat.

2017-05-08

----

[7], [kapcsolat], [meleg], [seveledsenélküled], [szerelem], [wongkarwai]
