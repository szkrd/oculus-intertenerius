# Caché - 2005

Egy középkorú házaspár videókazettákat kap a lakásukról, majd a férj gyerekkori otthonáról, mellé rajzokat emléktöredékekről: a zaklatás kikezdi a családi harmóniát, a családi kötelékek fellazulnak, a gyerek, a nő és a férfi nem bízik egymásban. A film egy dekonstruktivista thriller, szándékosan nem kínál fel megoldást, bár szemtelenül ott lebegteti a variánsokat a néző szeme előtt - miközben szépen lassan kilép saját műfaji keretei közül (akárcsak a _No Country for Old Men_). Felmerül a lehetőség, hogy mi, nézők vagyunk a mindent látó szem (és ítélkezünk, mert nincs pártatlanság), a nagy látókörű felvételek kiterítik előttünk a család életét, belekényszerítenek minket egy kínos keresésbe, zavaró feszültséget teremtenek. A kéretlen betekintés megidézi a _Nagyítást_, a videókazetta és a kamera által történő "kukkolás" Lynch-et (_Lost Highway_).

2017-01-15

----

[8], [bosszú], [metafilm], [mindfuck], [thriller], [francia], [család]
