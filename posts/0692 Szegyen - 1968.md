# Szégyen - 1968

Finoman szólva sem könnyű film a Szégyen és Bergman megint nagylelkűen teleszórja kisebb gondolatokkal (hatalom és művészet viszonya, általános rossz közérzet, kulturális prés, önzés és önfeláldozás stb.), amik nem segítik a vezérfonal megragadását. Fiatal házaspár időtlen tájban: kitör a háború, a megszállók majdnem kivégzik őket, de végül megmenekülnek - a házasságuk repedezik, mégis ketten együtt vágnak neki a világnak, hogy fásultan, de elérjék a kompot, ami majd kimenekíti őket ebből az őrületből. Természetesen a háború egy allegória: lóg a levegőben, kerülgetik a szereplők, óvatosan írják körbe, soha nincsenek konkrétumok - számomra a háború (és a külvilág) nem más mint a férfi és a nő kapcsolatának kivetülése, a kapcsolat maga. Nem arról van szó, hogy a szerelem olyan, mint a háború, hanem _ez_ a kapcsolat (és nagyon sok kapcsolat _is_) háborús metaforákkal írható le. Az egyik néző azonnal elindult a háború, shoa, népirtás vonalon, de erről szó nincs: a filmben két hatalmas téma van, a párkapcsolat és a háború. A háború "bullshit" (nincsenek konkrétumok, jelképek, ideológiák, hősök vagy antihősök) - ergo a "valósághoz közeli értelmezése", hacsak nem feltételezzük, hogy Bergman egy nagyon béna rendező, nehézkes; a kapcsolat dinamikája működik, tehát túl sok területhez nem nyúlhatunk. Már a farkasok órájában is a párkapcsolatban feloldódás volt az egyik vezérmotívum, itt is ez felütés jelenik meg, de más irányt vesz a film: a gyerek utáni vágy széthullása után a nő benne marad a kiüresedett kapcsolatban és "eltűri" (eltűri a francokat, hiszen partner), hogy a férfi játsszon vele, a férfi pedig szisztematikusan rombolja saját magát a házasságát, képtelen elvágni kettejük destruktív-függőségi viszonyát. Persze, hogy odalöki a feleségét a félkapcsolatba és aztán persze, hogy megöli a másik férfit (férfiakat): nehogy már neked jó legyen, drágám! Hova jutunk Liv fiatal-táncos melleitől, a fülledt reggeli együttléttől? A szürke styx-ig, ahol hullák úsznak a vizen, Kharon lelécelt, a néhány túlélő pár nyomorúságosan kucorog egy csónakban. Liv álmában falra felkúszott égő rózsákat lát - hát igen, elvárások és vágyak azok voltak; semmi nem ég olyan jól, mint a magasztos vágyak.

2016-11-11 

----

[8], [bergman], [háború], [mivan], [rombolás], [szerelem]
