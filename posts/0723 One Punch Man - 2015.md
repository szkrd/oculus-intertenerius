# One Punch Man - 2015

Saitama egy szép napon elhatározza, hogy hős lesz - azonban valahol félúton elrontott valamit, mert ő lett a világ legerősebb embere; és a világ legerősebb emberének lenni: unalmas. Az országban a Hős-Egyesület menedzseli a hősök vizsgáztatását, pontozza őket, hozza nyilvánosságra a top listájukat: ebben a bürökratikus rendszerben egyvalamire nincs szükség: a világ legerősebb emberére. Így Saitama és hűséges sanchopanzája, Genos kun, a cyborg, együtt hősködnek - just for fun.

A sorozat tele van pénzzel, már régen nem láttam ennyire jó nyitóanimációt (a zene is kiváló), de sajnos mégsem _annyira_ jó, mint lehetne - ugyanis a világ legerősebb emberének lenni _tényleg_ unalmas. A one punch egyetlen geg, amire nem lehetetlen felépíteni egy sorozatot, de baromi nehéz; a hős tulajdonképpen az epizódok idejének kilencven százalékában nincs jelen (az ember, aki ott sem volt) és jellemezni sincs nagyon mit (két mondattal el lehet mondani, hogy naiv, szerethető ürge, aki csak szeretne egy jót bunyózni). Sőt, miközben az egész prekoncepció (egy ütéssel még godzilla is péppé csapható) valami végtelenül vicceset ígér, valójában a háttérüzenet egyáltalán nem olyan vicces: hiába vagy a világon a legjobb valamiben, az jó eséllyel a kutyát nem érdekli. A bürökrácia (oktatás) betesz egy dobozba, le fog osztályozni és az osztályzatnak semmi köze nem lesz a képességeidhez - de cserébe mindenki a környezetedben az alapján az osztályzat alapján fog megítélni (jelen esetben kivéve két barátot: Genos, fizikai erő, Mumen Rider, erkölcsi tartás). Egyetlen dolgot tehetsz: leszarod az egészet és igyekszel magad jól érezni a világban; és ha valaki azért tart téged szar alaknak, mert nincs középfokú angol nyelvvizsgád, akkor lelke rajta.

2017-01-21

----

[7.5], [animáció], [japán], [joeaverage], [szuperhős], [vígjáték], [pénzazvan]
