# Rítus - Riten - 1969

Négy és fél szereplő, nondeskript, üres helyszínek: három színészt berendel egy bíró, hogy kivizsgálja a játékukat és megbüntesse őket. Egymást váltogatják a jelenetek: egy kihallgatás, egy betekintés a színészek életébe. A film a művészet és a polgár viszonya - de persze egy inverz Per is, ahol a bíró, a hatalom a vádlott és a színészet, a művészet a vádló és ítéletvégrehajtó. Az állam torkán megakad a művészet, a hatalom bicskája beletörik az ősi játékba - illetve a polgárt beszippantja az őrület (felzabálja, mint Szaturnusz a gyermekeit) és holtan, megrágva, széttépve köpi ki. Szerencsére a film nem annyira egysíkú, mint azt Györffy vázolta: rejtett erőviszonyok bontakoznak ki a színészek között, előkerül (ismét) a pénz témája, de persze ott van a színészek hatalommá formálódása, ahogy tulajdonképpen a hatalom feletti hatalmat képviselik (és egyben az ősit, ami felzabálja a tudatost, a szuperegót lehúzza a mocsokba, kéjbe, halálba), de a színészek bosszújaként is értelmezhető a befejező játéktöredék (ami nagyon szépen a szánkba rágja, hogy az elmondhatatlan nem elmondható és a puszta fragmentuma is halálos méreg a készületlen elmének), ahol bosszút állnak az egész értelmetlen voyeurista kiváncsiságért, ahol az izgága bíró elnyeri életének aránytalanul súlyos büntetését (ja és ha már Szávainál tartunk, akkor hadd fejezzem ki boldogságomat afelett, hogy nem vettem fel anno tanegységet Györffytől, mert pontosan annyira jó előadó, mint Szávai - semennyire).

2016-12-07 

----

[8], [bergman], [filmklub], [művészet], [per]