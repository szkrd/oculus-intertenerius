# Az idő urai - 1982

Gyerekként nagyon szerettem, bár nem igazán értettem - éreztem, hogy ez egy "felnőttes" mese, de a rajz és a furcsa animáció vonzott. Most felnőttként: nem nagyon van mit érteni, a történet zavaros, a dramaturgia nyakatekert; érezni a scifire aggatott "gyerekes" motívumokat (amikből amúgy nincs sok, pár vicces állat, egy-két helyzetkomikum, meg egyszer énekel a "hercegnő" az álmos kisgyereknek - ennyi).

Pierre családját baleset éri, az apja menekül az agylékelő szúnyogok elől, de végül csak a kisfiú marad életben. A "kommunikációs tojás" segítségével eléri őt az apa régi barátja, aki pár segítővel, utassal az űrhajóján elindul, hogy kimentse a fiút - azonban elkésik és az utolsó pillanatban egy különleges faj, az idő urai, visszarepítik az egész bolygót, gyerekkel, bogarakkal, tojással, gyümölcsökkel a múltba, ahol egy kedves "orosz" pilóa megmenti. A megmentett gyerek lesz majd (imént) a hajón utazó kedves öreg bácsi.

A rajzot a mai napig nagyon szeretem, de az ötletszerű elemek (az arctalan faj, az "űrkalózok", a hirtelen felbukkanó rendőrhajó és a kövér buta rendőrnácik) idegesítenek, az animáció pedig sokat spórol, emiatt zavaróan teátrálisak az interakciók, jelenetek. A befejezés tulajdonképpen tíz percben behoz egy új fajt, a váratlan deus ex machina megoldás miatt már nem marad erőm meghatódni, átélni a történet súlyát.

2017-05-02

----

[5.5], [animáció], [francia], [időutazás], [magyar], [mivan], [ouroboros], [scifi]
