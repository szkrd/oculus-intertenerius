# Őszi almanach - 1984

Nagypolgári lakás jelképes díszletében lakik Hédi, a tulajdonos, a fia, Anna, az ápoló, Anna szeretője és az újonan érkező tanár. Általában egy szobában ketten tartózkodnak, ilyenkor vagy egyoldalú önelemzés történik és a másik fél behódol, vagy pusztán ölik egymást a szereplők - két kivétel van, a film felénél a nagyobb verekedés és a végén az "esküvői tánc". A szereplők egymást manipulálják, olyanok, mint egy skizofrén hidra fejei, mint a lakás élő férgei; meleg és hideg színek ütköznek, a felek felkészülnek a harcra, majd megküzdenek a térért, az adott szobáért; minden eszköz bevethető, de leginkább a másik kihasználása, a többiek eszközként történő bevetése. Van a filmben valami keserű időtlenség, a purgatórium végtelenje, ahogy a Kárhozatban is - hiányzik a szociós vonal, de tetszenek a frappáns, végletekig megkonstruált párbeszédek, az erős formalizmus, ahogy mindenki mindenki ellen minden felállásban összecsap.

2016-02-09 

----

[8], [magyar], [színház]