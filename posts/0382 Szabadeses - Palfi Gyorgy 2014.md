# Szabadesés - Pálfi György 2014

Pálfi kissé összerúgta a port a magyar filmgyártás elhízott keresztapukájával, aki mindenhez ért, de leginkább a kardozós jelenetekhez és a további örihari helyett sikeresen kalapozott ázsiai pénzeket a Szabadeséshez, úgyhogy abban a szerencsés helyzetben vagyunk, hogy két, jó nevű rendezőtől is nézhetünk magyar filmet, magyar moziban. Pálfi filmje is alig másfél órácska (harmatgyenge dramaturgiájú kísérőanimációval), hét "érdekes történet" van benne összefűzve - pontosabban nincs összefűzve, a lakótelepi ház az egyetlen kapocs a "panelek" közt, amiket minimális energiaráfordítással szét lehet bontani, kisfilmként is működnének, bár semmivel sem jobban, mint egyben a nézőre zúdítva: a történetek kimondottan banálisak, semmitmondóak. A legtöbb esetben egy kisebb csavar van (a gyerek képzelt állata, látszat-meztelen feleség a zsúron, szabadeső öregasszony, szívcsakra-képzés haladóknak, visszafordítható szülés), két kisfilm él erősebb változtatásokkal (tisztaságmániás szerelmesek, édes-hármas tévés vetélkedő), ebből az első a horror felé hajlik, a második a szatíra felé, de valójában ezek is érdektelenek, nem tudják meghaladni az Alkonyzóna, vagy a Meghökkentő mesék amúgy sem túlzottan magas színvonalát - a gyenge fényképezés, a közepes forgatókönyv, a feltűnő kisfilm-nagyfilm törés után még csak azt sem tudom, hogy kinek szól a film, mert hogy a filmfesztiválon kívül csak annyira életképes, mint a partra vetett hal, az már most látszik, pedig én nagyon szerettem volna egy kétlábú, izmos halat.

2014-09-26 

----

[5.5], [itsakindamagic], [magyar]
