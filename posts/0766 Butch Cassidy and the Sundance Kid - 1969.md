# Butch Cassidy and the Sundance Kid - 1969

Az agyas Butch és a villámkezű Kid szeretnivaló gazfickók, akik bankokat, pénzszállító vonatokat fosztogatnak, egészen addig, míg a pénzember vasútbárót magukra nem haragítják, aki a nyakukba küld pár levakarhatatlan üldözőt. Hőseink és a közös barátnő így Bolíviába mennek (midpoint), ahol addig dézsmálják a helyi pénzeket, míg aztán meg nem halnak.

Elsőként western és zenés vígjáték - a hatalmas plot hole-ok nem olyan fontosak, mint a witty dialógusok, férfias összekacsintások, romantikus édeshármas kirándulások. Nem szabad tőle semmit várni, csak annyit kér, hogy szeressük a cukorfalat rablókat és élvezzük a mesés helyzetet. Külön imádom, ahogy a barátnő mindenben alá van rendelve a férfiakaratnak: szép, kúrékony, okos, szemrevaló tanárnő, ha kell vetkőzik, ha kell főz, első szóra mindent eldobva megy bankot rabolni, spanyolt tanít, vigasztal, szétteszi a lábait és az utolsó előtti percben könnyektől csillogó szemekkel vesz búcsút a két aranypofától.

A főhős, hívjuk Butchkid-nek, nem tud beilleszkedni a társadalomba, az ösztönlény kerekedik benne felül, szabad akar lenni, játszani akar. Konfliktus: a köz által nem elfogadott tettei (bankrablás) miatt a társadalom (felettes én) meg akarja büntetni; kitaszítottá válik. Tovább regresszál a gyermeki énbe, ebben támogatja a játszópajtás barátnő is. Bár szeretne jó útra térni, balszerencséjére ez nem sikerül neki; anélkül, hogy feladná az elveit, fellép a világ ellen, hősies bukása előtt bizonyítja énének integritását, soha nem fordul maga ellen, megőrzi elveit, elszenvedi a sors kegyetlenségét, mosolyogva lép a kivégzőosztag elé. Butchkid gyermeki karakterének tragikuma abban rejlik, hogy a két férfiből álló hős képtelen felnőni, az első pillanattól kezdve tudhatjuk, a megoldás az önfeladás lenne, de ehelyett saját integritásának megőrzését választja, a gyerekes rombolás árán is - szerencsére ez a rombolás (önpusztítás) szórakoztató, nem tudunk nem együttérezni a gyerekes trióval, akik közül a nő belelépett a gyermeki szerepbe (játszótárssá vált), majd a játék legvége előtt kilépett belőle, de ami neki izgalmas szerep volt, az a férfi(ak)nak maga az önazonosság.

2017-05-06

----

[7.5], [bromance], [műanyag], [vígjáték], [western]
