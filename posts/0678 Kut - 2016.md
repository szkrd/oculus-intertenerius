# Kút - 2016

Gigor korábbi filmjét, a Nyomozót nagyon szerettem, de ahogy elolvastam a Kút szinopszisát, nem különösebben izgatott fel - de magyar, friss, mindegy, lesz ami lesz. Ehhez képest ott esett le az állam először, amikor a szereplők elkezdtek beszélni: van dialógus. Krisztusom, nem színpadi színészek mondják azt egymásnak, hogy ejnyebejnye ma is szemerkélni fog a csapadék, meg kapd be hosszúkás fütyülőmet, meg hogy az a göthös macska rúgja meg, hanem pörgős, (szinte már) élőbeszédet idéző párbeszédeket hallhatunk. Megőrülök. Kevés szereplő, megírt történet és ami a legcsodálatosabb: ott van benne a magyar abszurd, ez a keserű, téren és időn kívüli savanyú-de-a-miénk világlátás. Idősödő anyuka leteszi a jó harmincas, szimpatikus kisfiát egy isten háta mögötti benzinkútnál, a több mint három évtizede nem látott alkoholista apukánál, aki épp egy rakás prostit készül elszállásolni, mielőtt azokat továbbszállítják a kedves stricisofőrök Svájcba. Talán mondanom sem kell, hogy a fülledt, erotikus éjszakának meglesz a böjtje, fegyverek sülnek el, jó emberek és rossz emberek halnak meg, minden megtörténik, ami egy magyar thrillerben megtörténhet. Bravó. Ja igen, akinek vérfóbiája van és rózsaszín plüssmacskákat festett a szemüvegére, az lehetőleg ne nézze meg a filmet. Néha véres. Én szóltam.

2016-09-23 

----

[8.5], [család], [itsakindamagic], [magyar], [sírásleszavége], [thriller]