# Mr. Robot s01 - 2015

Elliot, a magának való, skizofrén, morfinista fiatal férfi nappal az Allsafe biztonsági cég fehérkalapos hekkere, éjszaka azonban a kapitalista pénzvilág elpusztításáért küzdő kiberbűnözők hőse. Az első évad tíz rész, ami leginkább a nagy terv véghezviteléről szól - meg pár felesleges sallangról. A sorozattal az a legnagyobb gond, hogy nem túl sok: már az első pár résztől látszik, hogy ez a legjobb esélyünk egy Fight Club 1.5-re, folyamatosan reflektál Fincher klasszikusára (szándékosan nem Palahniuk-ot írok) és ez melegséggel tölt el minden magamfajta fiatal férfit. A Mr. Robot egy férfias mese.

Természetesen nem kell túl sok ész ahhoz, hogy hamar felfedezzük a párhuzamokat - és ami párhuzamos, az működik. A sorozatban van körülbelül három óra, ennyi a hajtóereje: a játék a webes szimbólumokkal, beszélő nevekkel, utalások a kilencvenes évek pop-kultúrájára, képzeletbeli segítők és persze egy karizmatikus, már-már röhejesen terhelt hős a kelléktár. Introvertált, skizofrén, etikus, anarchista, szuper-intelligens, drogfüggő, árva. Ez kicsit sok a jóból - de mégis működik. Ami közel van Elliothoz, az szintúgy működik - ami miatt azonban ez a sorozat tíz rész, a support cast, az bizony egyáltalán nem működik és ez szomorúsággal tölt el.

A családi háttérre szükség van (anya - apa - tesó - gyermeki én), a díler-lány midpointi kírása fájdalmasan triviális húzás (egyszerűen egy ordas közhely, mint karakter), a szőke "barátnő" szerepe értelmezhetetlen (a nő pasija pedig be is tölti a douchebag szerepét annyival, hogy végül ő invitálja/löki be a főhőst a fehér oroszlán barlangjába - innen mehet is a kukába, akárcsak mások). Tyler, vagyis Mr. Amerikai Pszichó (Bates, ugye) egy egzotikus, totálisan értelmetlen karakter, a svéd-dán párbeszéd pedig már lost-szintű parasztvakítás - tíz órában hadd ne kapjak parasztvakítást. Tíz órában ne a következő tíz órára készüljünk, hanem használjuk ki a meglevő kereteket, mozgassuk a karaktereket, töltsük ki őket élettel, múlttal, jelennel és talán még jövővel is. Tyler felesége, Pszichoanyu, valamilyen felhajtó erő az antagonista Tyler számára, ám pontosan nem derül ki, hogy a férje baszogatásán és kifacsarásán kívül mi is a titka, mi kettejük titkos kapcsolata (szeretik a pénzt és a hatalmat? ennyi?). A protagonista kifejtett, túlépített, az antihős hiányos - de ugyanígy kidolgozatlan Elliot főnöke, vagy a főnök ellenpárja, a Gonosz Cég vezetője, aki az utolsó öt percben más rózsakeresztesekkel együt lantjátékot hallgat az arany-szobában (ez már annyira az alja, hogy várom, Ezio Auditore-t, hátha előlép valamelyik nehéz brokát mögül).

A történet középpontja egy tökéletesen klasszikus hős útja narratíva: Elliot élete ha egyenetlen is, de működik, kiváló dolgozó, amikor is egy kalandos titkos társaság megtalálja. A hős vonakodik elfogadni a kihívást, felvenni a kesztyűt. Nagy nehézségek árán szembenéz a gonosz birodalmával, új barátokat szerez, megismeri gyermeki énjét és saját múltját, a titkos társaságból segítőket verbuvál, legyőzi a világösszeesküvésre törő Arctalan Gonoszt. Út közben különböző nehézségek vetik vissza céljainak elérésében, de minden akadályt legyőz, bár ezeknek súlyos ára van (a barátnője meghal, gyermekkori társa elhagyja, a testvére aggódva figyeli romlását).

Amúgy, akárcsak a DOOM (Mick Gordon) esetében, itt is meglepett a zene (Mac Quayle): az első album vissza tud evezni a Harcosok klubjáig, innen egy ugrás a Hetedik és ki is kötöttünk Trent Reznor prüntyögéseinél (első Quake is, meg persze NIN, de ezt mondanom sem kell) - a második album már fáraszt, de az első önmagában is kötelező darab, ezer pénzt a hülyének is megér.

2016-12-14 

----

[7], [apaapa], [apokalipszis], [hacketyhack], [mindfuck], [pénz]