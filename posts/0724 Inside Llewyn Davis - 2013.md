# Inside Llewyn Davis - 2013

A Coen-testvérek filmje, ami már önmagában is sokat mond a film főhőséről: Llewyn Davis egy folk énekes, aki egyik napról a másikra él; nem kedves, nem udvarias, nem is végtelenül ostoba, vagy szemét, de az alázatot nem ismeri, sem másokkal, sem az élettel szemben. Ismerősöknél húzza meg magát, néha fellép a közeli bárban, az öreg apját nem szereti, a "hétköznapi élet" réme kísérti: visszamenni hajóra kétkezi munkásnak.

A coen-filmek mindig gyomorszorítóak, főleg így, hogy most rá sem készültem: a nézőt mindig mellbe vágja az emberi ostobaság és kisszerűség keserű mixtúrája (_Blood Simple_, _Miller's Crossing_, _Fargo_, ezek talán a legridegebbek) - a kavargó szürke kosz, a se nem fekete, se nem fehér, ahogy nézője vagyunk egy vakvágányon kallódó üres tehervonatnak és mindig ott van valami kis nüansznyi fricska, amitől csak még jobban fáj, még jobban szúr. A film a macskával indít, ami odamegy a férfihoz, elkóborol, kicserélődik, meghal de mégsem, megkerül (Odüsszeusz); nincs kibontva a főhős-macska hasonlat és nem is szeretném nagyon megpiszkálni, csak érezzük a felszín alatt, hogy a két "személyiség" összefügg; és ez talán mindennél szomorúbb a filmben. Nem a népdal-énekesek (sőt, zenészek) furcsa-zárt világa, nem ez az egész szerencstélen elbaszott közeg, nem a mocskos szájú barátnő, vagy annak ellenpárja, a bigott testvér, nem az asztalka alatt megtalált doboznyi hanglemez, hanem a macska és a főhős közötti párhuzam.

2017-01-22

----

[8.5], [coen], [lúzer], [ouroboros], [zene], [macska]
