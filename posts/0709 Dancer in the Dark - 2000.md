# Dancer in the Dark - 2000

Selma egy parányi amerikai kisvárosban betanított munkás, egyre romlik a látása - a betegségét a fia is örökölte, a nő minden fillérjét félreteszi a gyerek szemműtétjére. Selma kissé együgyű (egyetlen ügye az, hogy segítsen a kisfiún), melegszívű, mindenkinek segít és a közösség is a tenyerén hordozza, egy földre szállt angyal, krisztusi karakter. Időről időre kikapcsol a világból és átsétál a musicalek birodalmába, ahol feltárul előttünk az épített univerzum titkos rendje. A legnagyobb "feltárás" a vonatos tánc, ahol Selma és Jeff felszállnak az életvonatra, ártatlan bárányok nézik a táncot zöld mezőről; Selmát felemelik a táncosok, Selma nyelveken beszél; a barátja hiába mesél neki a világi dolgok szépségéről, ő már mindent látott, amit látni kellett; a magasban feltartott Selma a karjaival keresztet formál - de ugyanígy megjelenik az elárulás is (Júdás), amikor visszamegy a tánckörbe, már a katasztrofális este után. A bíróságon képzeletbeli apjával táncol, Oldrich Novy sztepptáncossal, aki mindent tudó istenként fogja a nőt és súgja neki, hogy "I'll be there to catch you". A vallásos képek folyamatosan átszövik a filmet, jó volt, hogy Vég Csaba nyújtott támpontokat az elemzéshez - remélem majd Mikós is tart még valamikor Trier-t, őt is szívesen meghallgatnám.

2016-12-23 

----

[9.5], [filmklub], [itsakindamagic], [pénz], [sírásleszavége], [tearjerker], [trier], [vallás], [újra]