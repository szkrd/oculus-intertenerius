# Utóélet - Zomborácz Virág 2014

A fiatal Zomborácz (Schulz Éva osztálya) filmjét nagyon szerette a kritika: habkönnyű fekete komédia, amit nyomokban átjár a magyar rögvalóság, de a színgazdag fényképezés és erős karakterek miatt Wes Anderson is eszünkbe juthat: Mózes, a magának való, depresszióra hajlamos fiatalember egy balul sikerült horgászat után elveszti apját, aki a film hátralevő részében kezdetben csendben, majd a már megszokott észosztással hazajáró szellemként mindenhova követi fiát. A film módjával vicces, a legtöbb humor forrása pont az az abszurd, ami csakis magyarságában létezik és ami a magyar nézőnek görbe tükör és valóság - az anya optimizmusa, az iskolai erőszak, a hülye színjátszósdi és a művelődési ház szombati papírdiszkója, az apa eget rengető közhelyei, nevelő célzatú oltásai. Szépen lassan telítődik is a film, jó egy óra után érezni, hogy kezd belefáradni saját magába, nem is jutunk el kilencven percig, már vége is: apa elbúcsúzik, fehér galamb elrepül és gyorsan kapunk még két marék mókás jelenetet, nehogy valami lezáratlanul maradjon, mert akkor talán még lenne mit továbbgondolni; így azonban nincs.

2014-09-25 

----

[7], [magyar], [vígjáték]
