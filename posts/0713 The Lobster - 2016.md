# The Lobster - 2016

Egy közeli jövőben az egyedülállókat hotelekbe viszik, ahol meg kell találniuk adott időn belül az új párjukat - amikor nem keresgélnek, &nbsp;olyankor szervezetten vadásznak az erdőben ólálkodó magányosokra. Akinek lejár az ideje a hotelben, annak a tudatát átültetik egy állatba és szabadon engedik, vagy állatkertbe zárják. Sokkal lágyabb, melankolikusabb darab, mint a Kynodontas (Lanthymos korábbi filmje); ha valamit ki tudok hámozni belőle, akkor az az, hogy mennyire elizélt koncepciók ragadnak a párkapcsolatra és a társkeresésre: a görcsös keresés (a hotel) és a görcsös egyedüllét (az erdő) - nincs köztes út, a főhős, amikor senki nem kényszeríti keresésre, akkoris a gombhoz keresi a kabátot, az érzelemhez a rációt (csak kicsit másmilyen a gomb: a hotelben a rációhoz keresték az érzelmet). Olyan nincs, hogy valaki "csak úgy" szeressen, vagy ne szeressen, minden döntés mögött valamilyen társadalmi elvárás húzódik meg; a hotelben parányi színjátékokban magyarázzák el, hogy egy párkapcsolat miért jó (van szex, van aki segítsen egy balesetnél, van aki megvédjen egy támadásnál stb.), az erdőben túlélő-próbákon tudjuk meg ugyanennek a másik felét (bárkivel lehet beszélgetni erőlködés nélkül, nem szorulok segítségre, bármikor maszturbálhatok bűntudat nélkül stb.), ezek a társadalmi koncepciók, előítéletek, és a főhős sem tud ebből kilépni, a társas létet meg kell támasztania valamilyen definícióval (mindketten szeretjük az erdei gyümölcsöket, mindketten rövidlátók vagyunk, azonos a vércsoportunk stb). A vakságra kárhoztatás is szimbolikus: nincs könnyed kapcsolat, csak áldozat van - önfeladás és megfelelés a konvencióknak (legyen, ami összeköt).

2016-12-26 

----

[8.5], [mindfuck], [mivan], [szerelem]
