# Sátántangó - 1994

Simán nézhettem volna darabokban is, de egyben végigültem: voltak csodálatos jelenetek (a Doktor nézi a három alakot az erdőben, Estike lábánal gyűlik a pénz, a bagoly a törött erkélyrácson stb) és persze volt, ahol a plafont bámultam - hét órában ez nem olyan meglepő. A telep lecsúszott alkoholista lakói várják a végkielégítésüket, illetve aztán Irimiást és Petrinát, a két megváltóként tisztelt csalót. Ahogy a film elején a marhák (és közepén a vágóhídról elszabadult lovak), úgy lógnak a levegőben a szereplők, nem találják a helyüket, nincs céljuk, várják, hogy valaki utat mutasson nekik - ez a valaki pedig a besúgó és demagóg Irimiás lesz, de még egy demagóg is jobb az elhagyatottságnál. Eközben Estike patkánymérget eszik és megdicsőül, ami előtt még a csaló is térdre borul, illetve a Doktor ül és megfigyeli a lakosokat, jegyzetel, írása önmagába fordul, ő maga sötétségbe zárkózik, felszámolja magát és a történetet.

2016-02-13 

----

[8.5], [apokalipszis], [magyar], [sátánka], [életke]