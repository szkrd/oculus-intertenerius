# When a Woman Ascends the Stairs - 1960

Keiko harmincéves hosztessz a Ginza negyed egyik aprócska bárjában, megvannak a saját kliensei, de a férje halála után nem akar férfit az ágyába engedni, amit Kenichi, a fiatal menedzser ambivalens érzésekkel vesz tudomásul: szeretné megkapni a nőt, de ugyanakkor tiszteli is az akaraterejét, miközben Keiko lehetőségei egyre fogynak. Az anyja és az öccse folyton pénzért könyörög, ő maga is közel jár az adósságok örvényéhez; ideje lenne vagy saját bárt nyitni, vagy férjhez menni.

Tetszik, hogy folyamatosan Keiko-ra koncentrál a film, a narrátor első szám első személyű, közel kerülünk a szereplőhöz, átérezzük a keserű ellentmondásokat, amikben vergődik. Az anyagi lét ütközik a saját erkölcsi vállalásával, halott férjének tett ígéretével, szorítják a múló évek és az adósságok; nem érti saját érzelmeit sem, amikor az egyik klienséhez közelebb kerül (de ez a közeledés is keserű, szomorú, óvatos és egyben tragikus) - a hős feladata a saját érzelmeivel való szembenézés, a jelenének elfogadása, ezt jelenti a bárba felfelé vezető lépcső. A film elején a lépcsőn kérdésekkel, a végén válaszokkal megy fel, de ezekért a válaszokért meg kellett szenvedni, súlyos érzelmek kövezik az önmegismerés rögös útját.

Ginza mindig mosolygós, zavarbaejtően udvarias, csillogó éjszakai élete mögött válások, hazugságok, családi tragédiák törésvonalai húzódnak - ezt persze borítékolhattuk, de egyszerűen nehéz Keiko mellett megtapasztalni ezt az éjszakai életet; és persze ehhez még hozzátartozik a japán udvariasság, távolságtartás, ennek a zárt világnak az íratlan szabályrendszere (ráadásul a kamera sokkal mélyebbre ás, mint azt egy átlagos japán filmnél megszokhattuk - de még így is olyan, mintha egy láthatatlan burok lenne a szereplők körül).

2017-01-31

----

[9], [dráma], [japán], [nő]
