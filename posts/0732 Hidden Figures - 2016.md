# Hidden Figures - 2016

Néha elgondolkozom azon, ha mindenki fehér kékszemű szőke férfi lenne, akkor hogyan gyűlölnénk egymást... balkezesek a jobbkezeseket, raccsolók a pöszéket, náthások a reumásokat? Ha nem lennének nemek és rasszok, ki kéne találni őket (nem véletlen, hogy a Haldeman Forever War-ja is csak úgy tudja meghozni a békét, hogy mágikusan mindenki "egyenlővé" válik). A film egy rövid történelemóra a hatvanas évek Amerikájáról, amikor a NASA a hidegháborús űrversenyben vért izzadva próbál embert juttatni az űrbe - ebben pedig a kor fehéremberének legnagyobb megrökönyödésére fekete nők is segítenek: az emberi kompjuterek a kompjuterek korszaka előtt.

Korrekt film a Hidden Figures, egyszerre mérhetetlenül szomorú látlelet az emberiségről (mindössze fél évszázadról beszélünk, nem kétezer évről - úgy, hogy a huszonegyedik század Amerikájában a feketéket érő negatív megkülönböztetés a mai napi megkerülhetetlen tény, a világon mindenhol jelenlevő férfi-nő fölé- alárendelésről ne is beszéljünk) és egy szórakoztató történelemlecke. Valószínűleg többet ér a nemi és faji egyenjogúság, hidegháború és űrverseny témákban, mint háromheti történelemóra a gimnáziumi tankönyvből kijegyzetelve.

2017-02-19

----

[8], [hidegháború], [nő], [történelem], [űr]
