# Interstellar - 2014

Amikor képtelen vagyok pár mondatban összefoglalni egy film történetét, az módfelett gyanús... Coop, a mérnök-apuka és ex-pilóta az egyre gyengülő aratások, haldokló földművelés és éhező világ alkonyán tengődik két gyerekkel és volt apósával a kukoricás csücskében, amikor egy "véletlen" folyamán belebotlik a Nasa maradékába; gyorsan elszegődik pilótának megmenteni a világot: a közeli féregjáraton menjen el és nézzen körül, vannak ott jó kis bolygók - apuka érzékeny búcsút vesz a gyerekektől és a kis csapat elmegy bolygónézőbe. Nem is sorolom tovább, még leírni is baromi unalmas és ez még csak a film harmada: mocskosul hosszú, a történetnek semmi íve nincs, az indulás és érkezés közötti kirándulásokat pedig nyugodtan lehetne a végtelenségig nyújtani (Elsüllyedt világok), vagy éppen piszkosul megvágni. É-nek igaza van: az egyetlen érdekes karakter az őrült felfedező a jégbolygón, aki rezzenéstelen arccal hazudik a csipet csapat szemébe - a többiek: megtört hazafias papírmasé figurák, akik Áldozatot Hoznak Az Emberiségért, miközben az amerikai himnusz szól és hárompercenként átrepül a képernyőn egy vijjogó fehérfejű réti sas. Valahol a féregjárat működésének ötmásodperces (untig ismert) ismertetésénél - ami a nézőnek szól és nem a szupermérnök főhősnek &nbsp;- már sejthettük, hogy megmaradunk ezen a rágógumi-színvonalon, ugyanilyen röhej volt a Ráma-űrállomás, a kézi dokkolás, mint olyan, vagy a morze-bináris-könyvtárszoba (a gravitáció segítségével óra-mutatóval üzenni: Uri Geller) - ellenben TARS robot alakja, designja lenyűgözött; ez kicsit sovány mérleg két és fél órára.

2014-11-07 

----

[5.5], [scifi]
