# Veronica Mars S01 - 2007

Már sokszor szembejött, főleg a Life is Strange miatt - nem, egyáltalán nincs közel a Life is Strange-hez, de ez nem baj. A Veronica Mars természetesen egy tinisorozat: tinédzserekről és az ő problémáikról szól, gimis évekről, iskolai konfliktusokról - műfaji átlépésként a krimi jelenik meg, a maga szirupos, színes, de mégsem felszínes módján (az állandóan beszűrődő sárga és piros fények, klasszikus kellékek, ballonkabátok, keménykalapok, álruhák - egy ultra-giccses kifordított film noir univerzum): Veronica apja magánnyomozó, a lány pedig maga is "nyomozgat", felgöngyölít kisebb-nagyobb ügyeket. Dramaturgiailag maximálisan kiforrott, a huszonkét rész alatt folyamatosan ugrálunk az idősíkok között, a különböző bűnügyek szintje az alacsonytól (kutyalopás, szájkarate, leckemásolás) a módfelett kényelmetlenig (nemi erőszak, gyilkosság) terjed; vannak egy részre, pár részre és egész sorozatra kiterjedő bűnügyek - utóbbi Veronica anyjának eltűnése és barátnőjének halála: pontosan tudjuk, hogy honnan hova tartunk és ezt a sorozat is azonnal egyértelművé teszi. A karakterek bár statikusak, sokféle megvilágításban szerepelnek, több helyszín és több idősík jellemzi őket, mindig lehetőség van "együtt nyomozni" a filmmel és ez jó. Nem tudom, hogy mit tud hozni a többi évad (a harmadikra azt írják, hogy már semmit) ezek után - de majd meglátom.

2016-12-28 

----

[9], [műanyag], [rablópandúr], [sorozat], [tini]