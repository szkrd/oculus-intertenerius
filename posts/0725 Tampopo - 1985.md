# Tampopo - 1985

A film saját reklámja szerint egy ramen-western és ez nem is áll olyan messze a valóságtól. Goro, a szótlan kamionsofőr egy nap barátjával együtt betér egy ramenezőbe, ahol kisebb csete-paté után a szakácsnő, a fiatal özvegy Tampopo, megkérdezi, hogy na, hogy ízlett a ramen? Hősünk csak hümmög, sanchopanzája meg kiböki kertelés nélkül: pocsék volt. Tanpopo megkéri Goro-t, hogy tanítsa meg jó rament készíteni - a küldetés alatt pedig barátok, segítők érkeznek és Tampopo végül kiváló szakácsnő lesz, mindenki sorban fog állni az ízletes levesért.

Ez azonban csak a fő cselekményszál - rövid történetek veszik körül Tampopo útját: mindegyik ételekről, evésről szól, némelyik lazán kapcsolódik, de több teljesen független kisfilm van. A humoruk sokszor lágy, néha megkapóan keserédes: utóbbira példa a két haláleset, a családanya, aki felkel megfőzni a férjének és a gyerekeinek a vacsorát, aztán visszamegy meghalni (akármilyen hidegen hangzik is, van egy szívszorító, kacagtató bája), illetve a leszámolás után járdán haldokló gengszter (nem, nem yakuza), aki utolsó perceiben a barátnőjének mesél a vaddisznóhurkáról.

Ha ez nem lenne elég, akkor a film a "szakács és tanonc" műfajt úgy hozza, hogy nincs se mislencsillag, se nagy verseny, se vörös szőnyeg; tradicionális japán ételek vannak, amiket szakértelemmel, törődéssel, odafigyeléssel kell elkészíteni és amit a luxusétteremben ugyanúgy felszolgálnak, mint a sarki ramen-kocsinál. A jó levessel elégedett a vendég és megeszi - ilyen egyszerű.

2017-01-29

----

[9], [evés], [japán], [vígjáték], [western], [étel]
