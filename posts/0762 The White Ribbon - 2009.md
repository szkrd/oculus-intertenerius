# The White Ribbon - 2009

Haneke (Caché). Az első világháború kitörése előtt pár évvel indul a történet egy északnémet faluban: a falusi tanár visszaemlékezik, narrálja az eseményeket. Erőszakos és értelmetlen cselekedetek történnek: az orvos lovát hurokkal felborítják, az orvos kórházba kerül; a báró gyerekét véresre verik; kigyullad egy karám; összeverik a bába értelmi fogyatékos gyerekét. A környékbeli gyerekek furcsa módon minden esetben jelen vannak, perverz érdeklődéssel figyelik az eseményeket: "mi csak segíteni akarunk" - mondják.

Valami őrületesen hideg film a White Ribbon - nincs kimondva, hogy a gyerekek követik el a pusztítást, de erős az implikáció; a legkiemelkedőbb ok a ridegség, a szülők elutasítása, felnőtt és gyerek közötti kommunikációs szakadék, a férfiak erőszaktétele a nőkön. Lehet ezt látleletnek is értelmezni, a világháború felvezetésének, de a filmet talán még ennél is jobban áthatja a komorság (hiába a szép táj, Haneke fekete-fehérben filmezett és ahol nem lehetett elég sötétre venni a felvételt, ott utómunkával sötétített). A szülők verik a gyerekeket, hol kézzel, hol vesszővel, hol ostorral; a pap a vallással büntet, megfélemlít és megszégyenít; az orvos szadista módon tapos bele a bába (szeretője) lelkébe; a tanár közeledése a tizenhét éves lányhoz minimum zavarbaejtő; a báró amikor nem tud szóval célhoz érni, akkor azonnal más hangot üt meg a feleségével.

Akárcsak Bergmannál, itt is amit alapvetően jónak, tisztának gondolunk, az fordul ki a legjobban és okozza a legnagyobb pusztítást; a szexualitás, az "örömszerzés" az orvosnál, az orvos és a bába "szerelme", a pap és a vallás - és ne felejtsük el a tanítót sem, aki úgy narrátor, hogy belülről nézi az eseményeket. Nagyon sok megterhelő jelenet van a filmben, talán a legkeményebb az, amikor a pap madarát megöli a lánya, erre a kisebbik fiú odaadja az énekesmadarat, amit fel akart gyógyítani, az apjának. Az apa, aki korábban hosszasan prédikált a gyereknek a felelősségről és arról, hogy az énekesmadarat el kell majd engedni, beteszi azt a kalitkába (de ez csak a tanárral történő konfrontáció hátterében tűnik fel, egy rövid jelenet erejéig).

2017-04-30

----

[6.5], [bűn], [erőszak], [falu], [háború], [rothadás]
