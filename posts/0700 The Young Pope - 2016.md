# The Young Pope - 2016

Mondjuk, hogy szerettem Sorrentino két nagy filmjét, a Nagy szépséget és az Ifjúságot, de mindkettőnek nagyon komoly hibái vannak - az Ifjúság zárójelenetét például képtelen vagyok megbocsájtani (az elmondhatatlan elmondását), de a Nagy szépség is sokszor vészesen közel jár a nyálas giccshez - de hát Sorrentino ilyen. Bigazzi tud gyönyörű képeket csinálni és elképesztően nyálas giccses, rosszul bevilágított szemetet is, az Ifjúság kétharmadánál a "zöldmezős" jelenet gondolatától is rosszul vagyok: a Fiatal pápa természetesen hozza ugyanezeket a problémákat, de mint mondtam, ez nem olyan nagy baj. Persze, sokszor röhejesen hatásvadász a fényképezés (várom, hogy valaki belibegjen egy csomag mosóporral, puha pulóverrel, vagy a pápai kertbe beparkoljon egy Fiat és a háttérben lovak, kenguruk vágtassanak), vagy a múlt és a jelen zenével történő szembeállítása, feloldása (kinek mi), de ez borítékolható már egy rész után is.

Ami nem borítékolható, az az, hogy miről fog szólni a sorozat: egy fiatal pápáról? És? Nézzük csak, miket is nézek mostanában... Miről fog szólni a Veronica Mars? Tinédzser nyomozóról, film noir paródiáról. A night of? Egy bűnelkövetés éjszakájáról, védőügyvéd és nyomozó egymásnak feszüléséről. A híd? Egy hídon elkövetett gyilkosság felgöngyölítéséről. A the killing? Egy fiatal lány gyilkosánák felkutatásáról, kutya-macska nyomozópáros összecsiszolódásáról. A black mirror? A modern technológiához köthető ambivalens viszonyunkról. Az Onizuka? Egy laza, nemtörődöm tanárról, aki megpróbálja összekovácsolni az osztályát. Ez a sorozatok premisszája - ha ezt nem tudom, baj van: természetesen baj van a Westworlddel is, ezért nem nézem; dramaturgia, forgatókönyv, dióhéjban. A fiatal pápa karaktere (Jude Law) egy kimondottan idegesítő jelenség: narcisztikus, ostoba, hangulatember főszereplő, aki iránt semennyi szimpátiát nem érzek. Miért is éreznék? Nem karakteres figura: csapódik jobbra, csapódik balra. Az első három rész ígérete alapján: lehet, hogy a pápa egy marketingzseni (nem az), lehet, hogy szuperintelligens számító politikus, aki leszámol az ellenfeleivel (nem az), egy szent, aki Istennel beszélget (nem, ez sem válik be), egy istentagadó hitetlen (persze, nem hisz Istenben, de csak a maga langymeleg módján), az antikrisztus, aki megadja az egyháznak az utolsó kegyelemdöfést (nem), egy anyakomplexusos elkényeztetett kis picsogós senki (talán még ez áll a legközelebb az igazsághoz), aki átgázol azon a pár (kettő?) hülyén is, akik hisznek benne.

Az eredetileg nyolc részre tervezett sorozat nyolcadik részében a pápa megnyílik (a maradék két részt már csak átpörgettem) és megjelenik az emberek előtt (úgy tűnik, a sok maszlag a rejtőzködő pápáról mégiscsak marhaság volt), majd pedig tart egy olyan beszédet (angolul!) a fekete őslakosoknak egy stadionban, hogy attól eldobtam a hajam: egy háborús zónában azt mondja a nagyon komoly és megilletődött nézőknek, a komoly diktátornak, hogy előbb legyen béke, aztán majd beszélhetünk. Aha. Értem. Ezen most biztos meg kéne lepődni, de a történelem azt mutatja, hogy Lenny-nél hetvenszer nagyobb faszkalapok álltak a katolikus egyház élén és a katolikus egyház köszöni, jól van: nem is kell olyan messzire menni (hopp, itt is van Ratzinger), hogy a korral haladni képtelen egyház képét meglássuk - erről igazán mesélhetett volna a film; milyen egy széteső, egy bezárkózó, egy konzervatív egyház (de annyira nem mesél, hogy még azt sem tudom, mi a franc lett a politikai szállal - valószínűleg semmi). Az első pár részben fel is merül (oly sok egyéb mellett), hogy az egyháznak felelőssége van: több millió hívének iránymutatást kell adni. Kiváncsi lettem volna, mi történik a világgal, az egyházzal, a hívekkel egy vaskalapos és nevetségesen ostoba vezetés alatt - de még ezt sem kapom meg, csak Lenny picsogós játszmáit három-négy emberrel, illetve egyszer-kétszer láthatom, ahogy belegázol pár pap, vagy csuhás lelkébe (a helyzet iróniája, hogy a papi felvétel szigorítása visszájára sül el, a melegek és pedofilok ellen en masse képtelen fellépni, de a lábát szó szerint beletörli egy kolduló rendbe és ostoba, proletár sértegetéseket vág a fejükhöz). Jude Law jól játssza a zavart, öntelt és ostoba fiatal férfit, Sorrentino pedig hozza a tőle elvárt minőséget a rendezéssel, de amit még el tud hitetni velem másfél órában, az kilenc-tízben már egyáltalán nem sikerül. Elegem van a hisztiből, kengurukból, mutatós díszkurvákból, papírhippi álomszülőkből, se füle se farka marketing bullshitekből.

2016-11-28 

----

[5.5], [bullshit], [mivan], [műanyag], [sorozat], [tv], [vallás]