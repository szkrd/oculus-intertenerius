# Another - 2012

Sakakibara Tokyoból a vidéki nagyszülőkhöz érkezik, míg az apja Indiában van kiküldetésben - a fiút a helyi iskolába iratják be, de pont az elátkozott osztályba kerül (igen, ez Japán, ne tessék meglepődni egy egész elátkozott osztályon, iskolán, kisvároson), ahol egy diák "nem valódi". Ez nem lenne baj, én sokszor egyáltalán nem éreztem magam valódinak az oktatási rendszerben, de itt a tanév alatt egyre fogynak a diákok, sorra halnak meg a kis cukorfalat tinédzserek, egészen addig, míg vagy mind ki nem halnak, vagy fel nem fejtik a rejtély gubancos szálait.

A rajz nagyon szép, a karakterek mind baromi szerethetőek, de pont ugyanolyan közhelyesek is - az átlagnál talán valamivel véresebb, de ez nem menti meg a kis-sorozatot: egyszerűen kellemes klisék profin egymás mellé rakott sorát látjuk. A reggeli műzli mellé elfér a huszonnégy perc, de ennél többet nem is nagyon érdemel.

2017-03-22

----

[6], [animáció], [horror], [iskola], [japán], [pénzazvan], [szellem], [vér], [átok], [filler]
