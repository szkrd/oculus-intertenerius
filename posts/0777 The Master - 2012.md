# The Master - 2012

Paul Thomas Anderson. A Magnóliát imádtam, a Vérző olajat nem annyira. A Mester: korrekt. Sőt. Freddy, a lecsúszott masszív alkoholista találkozik a Mesterrel, aki épp az új könyvén dolgozik egy kényelmes hajókiránduláson, körülötte csodálókkal, rajongókkal. A Mester kimondottan hasonlít Ron Hubbard főféregre, de persze a film ennél lágyabb - Ron a misztikus mester, Freddy pedig a veszett kutya, aki a férfi bűvkörébe kerül.

Nehéz megszeretni a film sovány hősét: Freddy egy szikár, ideges, veszélyesen kiszámíthatatlan jellem, egyszerűen taszít, ha a vásznon van - Ron pedig egy karizmatikus hízott hörcsög, aki mindenféle ordas baromságokat összehord. A családja paranoiás, a felesége féltékeny, a rajongói pedig isszák a szavait - aki nem, azt meg Freddy pusztán önszorgalomból összeveri. Mivel Ron nem Ron, így bármi lehet - de nem lesz bármi, ez talán nem is baj; úgyis Freddy-re koncentrálunk, aki végre a sok-sok év után megtanul felengedni. Nem lesz más, csak már nem űzött vad. Nem veszett kutya, "csak" egy sokat látott tengerész. Megkockáztatom, talán még szerethető is lesz a vásznon - de így is van benne némi malíciózus idegesség, ilyenkor a korai Robert de Niro jut róla eszembe. Ja és külön imádom a fricskát a film végén, ahogy Freddy megidézi a Mestert, csinálj úgy mintha, de aztán nem lesz semmi és ez a semmi nem levés az el- és felengedés, a játékosság tökéletes kifejezése.

2017-05-25

----

[8.5], [magician], [szcientológia], [személyiségfejlődés], [wilddog]
