# Rogue One - 2016

Nem kimondottan rajongok a Star Wars világáért, mert azt gondolom, hogy az első rész (New Hope) egy szép kerek film, ennyit bírt el az univerzum és ennél sokkal több nincs is benne, ennek ellenére még él bennem a remény, hogy egyszer majd jön egy _nagyon jó_ film, ami pont (teljesen véletlenül) a star wars "univerzumban" fog játszódni és pont nem dagadnak majd a nyakán lila erek attól, hogy elhelyezze magát ebben a se füle se farka hőseposzban; de erre azt hiszem, még várnom kell.

Amikor beültem a filmre, csak újra hatéves szerettem volna lenni (ennyi elvárásom volt, nem több), de valószínűleg ez a vonat már elment, mert nem lettem újra hatáves. Örülök, hogy kezdjük felfedezni a női nemet, mint olyat, egyre több a cselekvő női hős, akiknek a jutalma nem a királylány, hanem valami elvont fogalom: Jyn kiskorában elvesztette a szüleit, fiatal felnőttként most körmére néz a Lázadó Bt. és arra kéri, hogy segítsen nekik megkeresni a halálcsillag ellenszerét apukája személyében, aki időközben nácinak álcázta magát, de nem lett nagyon náci, mert a fehérruhás kápó elől elrejtette a titkos dokumentumokat - amiket majd a lánya fog megszerezni. A Lány ehhez a küldetéshez segítőket talál, akik megsegítik, nehézségeken kell magát keresztülküzdenie (midpoint: Apa halála), végül korábbi önző elveit levetkőzve (ha mindig lefelé nézel, akkor még a nácik zászlója sem fog zavarni) erkölcsi magaslatokba jut, igaz barátra lel és belehal a szép naplementébe.

A vágással az a problémám, hogy a szokásos marveles szemét, nagyon sok, nagyon rövid snittet látunk, amik tele vannak nyomva érzelmekkel, de sajnos az érzelmek történet nélkül mindig is csak lógni fognak a levegőben. Nincs idő, rohanni kell: Jyn gyerekkora pár kép, apuci szeretete pár kép, a városi rajtaütés pár kép, találkozás az öreg gerillával pár kép, a Motiváló Beszéd a töketleneknek pár kép, a rohangálás a bázison pár kép stb.

A karakterekről semmit nem tudunk: Julcsi például folyton dühös. Miért dühös? Apa miatt? Az tizenöt éve volt. Vagy nem tudom, fáj a hasa? Persze csak akkor dühös, amikor ennek nincs komoly súlya, például amikor pofán kell vágni a megszálló fehér katonákat, de amikor a lázadó segítőtárs Cassian majdnem megöli Apát (akit végül mégiscsak a lázadók bombáznak szét, mintegy véletlenül), akkor kicsit hümmög, van fél perc szájkarate és utána jöhet is a nagy Motiváló Beszéd. Cassian, azon kívül, hogy "nagyon megszenvedte a múltat", miért is van itt? Vagy ott van a Vak Shaolinmester, akiről annyit tudunk meg, hogy épp munkanélküli, mert hogy a munkahelyét múlt héten szétrobbantották a nácik a frigyláda miatt (amit aztán űrhajókkal cipelnek haza kilószám). Vagy Shaolinmester kéziágyús haverja: ő ki? A kis csóringer birodalmi pilóta miért árulta el a Birodalmat? Mert Apa a szívére beszélt? Ennyi? Amúgy Julcsi letéphette volna Terrorista Nagybácsi fejét, hogy miért is hagytál nyakig a szarban öreg, de megnyugszik a választól: neked így lett a legjobb. Aha. Oké. Akkor most tedd be a vhs-t és nézzük meg mit üzent Apa.

Egyszer, csak egyszer rendezzen valaki úgy egy star wars filmet, hogy nem nézi meg előtte hetvenszer a három részt (a későkori lucas-féle dilettáns rombolást nem feszegetném) - igen, felismerem a kiszólásokat, az utalásokat, ebben nőttem fel: tényleg, tényleg nagyon sok van, de egy star wars film nem attól lesz jó _film_, mert két képkockányit ciripel benne Artuditu, vagy mert mindig ott áll a kilátón egy csóka és nézi, ahogy felszáll egy darab lázadó űrhajó. Nem kéne erőlködni: ki kell találni egy történetet, meg kell tölteni élettel és el kell mondani. Nem űröket kell kitölteni, nem hiányzó darabokat kell belegyúrni egy novellába, egyszerűen filmet kell forgatni és nem fan service-t. Legyen kilencven perc, tudja honnan tart hova és kikkel, minden mást el lehet(ne) felejteni - talán majd egyszer. Addig is legalább Julcsi szétrúgott pár rohamosztagos segget és a haverok felrobbantottak pár ládát: ez is csak valami.

2016-12-19 

----

[6], [limonádé], [műanyag], [scifi]
