# In Bruges - 2008

A magyar címétől mindig hideglelést kaptam ("Erőszakik"), holott a filmről jókat hallottam. Az idősebb Ken és a fiatalka Ray bégyilkosok; miután Ray véletlen megöl egy ártatlan kisfiút, a megbízó, Harry elküldi őket városnézésre a festői szépségű Bruges-ba. Kicsivel a midpoint előtt derül ki a kirándulás igazi célja és kicsivel utána jelenik meg a titokzatos tapló Harry, a megbízó.

Szerencsére nem Guy Ritchie és nem is Tarantino, de mindkettőtől merít rendesen - egy ponton túl fáraszt, hogy a forgatókönyv vért izzadva próbál "elképesztően okos" lenni, annyira, hogy már kételkedem az őszinteségében. Van itt minden: dráma, komédia, sírás, nevetés; szeretne érzelmes húrokon játszani, de tele van fröcsögős tough talk-kal, legyen benne akció és lövöldözés, de azért kell a szerelem, kell a műfaji kikacsintás és persze mindenek felett legyen sziporkázóan csavaros, a háttérben és az előtérben versenyezzenek az információk, a karakterek kerülgessék egymást egy parányi színen, mindenki bukkanjon fel újra és kapjon egy újabb, még érdekesebb szerepet.

Talán a műfaji behatárolás hiánya miatt zavar, nem tudom - valahogy az Ádám almái jutott eszembe, ott is kavarogtak a műfajok és ma már csak a katyvasz maradt meg bennem, a történet valahogy eltűnt; nem zárom ki, hogy az In Bruges is elpárolog lassan.

2017-04-16

----

[6], [bérgyilkos], [városnézés], [witty]
