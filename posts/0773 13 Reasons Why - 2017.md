# 13 Reasons Why - 2017

Clay amerikai gimnazista; az egyik osztálytársa halála után kap egy dobozt, benne tizenhárom kazettával, amire a lány felvett tizenhárom okot, amik az öngyilkosságához vezettek. Ahogy a fiú hallgatja vissza őket, úgy ismerjük meg Hannát és az iskolai, magánéleti problémáit, illetve Clay kommentárját, ahogy próbálja feldolgozni a hallottakat, megélni saját gyászát.

Egy hatalmas mixed bag a 13 reasons és ez rémesen zavar. Szeretem a szettinget, American high school, amerikai álmok, de már belefolyik az instagram, a facebook, a jelenben játszódik, ez már nem a hetvenes évek, nincsenek öngyilkos szüzek, csak egy és sajnos már ő sem szűz. Clay egy szerethető protagonista (annyira, hogy talán ilyen tinédzser nincs is), a film foglalkozik nehéz témákkal (bullying, suicide, date rape, alkohol stb), a fényképezés, színészi játék rendben van - mégis, tele van fájó hibákkal.

A magnókazettákból (leletekből, memoárokból, naplóból, visszaemlékezésekből) megismert múlt egy ordas közhely (nem véletlen hogy a Nymphomaniac-től is a falra másztam), a jelen és a múlt összemosása nem túl izgalmas (segítséget is kapunk bőven: sebhelyes Clay, sebhelynélküli Clay). A jelenben a történések csaponganak, a karakterek mozdulatlanok és unalmasak, sokszor irányvesztettnek érzem a sorozatot - ami már megint miért is sorozat? Az Elephant, az Ice Storm, a Virgin Suicides, az American Beauty, a Squid and the Whale, a Magnolia mind csupa nehéz témákat dolgoznak fel (iskola és/vagy amerikai álom témában) és mindegyik céltudatosabb, kerekebb, koherensebb, mint a filmsorozat. Pénz van bőven, de tényleg tizenhárom részen át kell pipálni a "fontos és közéleti témákat"? Tényleg kell tizenhárom óra erre a történetre?

Ami ráadásul kegyetlen: ott van Clay gyásza, a szülők gyásza és persze az osztálytársak gyásza, mindegyik másik stratégia, másik megközelítés. A sorozat többször is jelzi, hogy lehetett volna másképp is - de nem, nem lehetett volna, egyszerűen az emberi kommunikáció törékeny, nehéz és bonyolult (főleg a film szereplőinek életszakaszában). Hannah meghalt, a tizenhárom óra pedig egy hosszú boncolás - és azt sem tudom megbocsájtani, hogy mindent meg akar mutatni, a szexuális erőszakot, az alkoholt és magát az öngyilkosságot is; amatőr forgatókönyves hiba.

2017-05-19

----

[6], [amerikaiálom], [család], [erőszak], [iskola], [sorozat], [tv]
