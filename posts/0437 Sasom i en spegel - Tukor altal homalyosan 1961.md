# Sasom i en spegel - Tükör által homályosan 1961

A magyar cím igen szerencsétlen, az eredeti (kb. "mintha a tükörben") nem értelmez, főleg nem bibliai utalással (most még homályosan látunk, de majd a mennyben, az milyen jó lesz). A nyitójelenetben négyfős család sétál a kis sziget tengerpartján: apa (felszínes író), fiú (a tizenhét éves Minus), szkizofrén lány (Karin), lány férje (orvos, a megtestesült racionalitás), kb. ennyi is a harmónia, aztán másfél órán át látunk négy alakot; egy diszfunkcionális családot. A Szűzforrás receptje kibomlik: a freudi struktúra itt is megjelenik (padlás - Isten/szuperegó: de Isten nincs, az apa pedig csak megfigyel; ház - én; tengerpart és a tengerparti roncs - tudattalan mélyebb rétegei), de itt egyre hangsúlyosabbá válik Isten hiánya. Az apa mindvégig hiteltelen (Minus reflektál is erre a színdarabjával: a művész, aki nem akar meghalni - sem képletesen, sem szó szerint), a zárójelenet nagy kinyilatkoztatása önmaga paródiájába fordul (Karin groteszk istenképe legalább őrületében valódi); a férfi lefelé prédikál a magasból, nem kommunikál, nem társalog, nem beszélget - ahogy Minus kivételével legtöbbször elrobognak egymás mellett a szereplők. Ezen felül pedig egyre közelebb kerülünk a tűzhöz: a zsidó-keresztény kultúrkör stigmatizáló erkölcsi rendszeréhez, ahol a bűntudatot bő kézzel mérik, az önbecsülést és önszeretet pedig nagyon szűken (hogy olyan kezem feje szimbólumokról már ne is beszéljünk, mint a két testvér játékában megjelenő kiömlő tej, vagy az arcon köpés jelenete).

2015-03-04 

----

[8.5], [bergman], [család], [filmklub], [vallás]
