# Drifter - 2015

Ricsi rally versenyző akar lenni, de Ricsi egy zsákfaluban él az anyjával, rendes jövedelem nélkül, a nyomor szélén. Lehetne ez egy szép és felemelő történet, de nem az - tökéletesen megmutatja, hogy milyen diszkrepanciát szül a modern kor multimédiával és reklámokkal átszőtt világa és hogy a vágyak hogyan győzedelmeskednek a józan ész felett. Minden úgy történik, ahogy nem akarjuk, hogy történjen: Ricsi kibukik az iskolából, színesfémet lop, iszik, veszekszik a szüleivel, szerelembe esik, szakít, kibékül, hitelt vesz fel (röpke tizenhat évre), gyereket csinál - az egyik lépésből következik a másik, A-ból B, B-ből C és így tovább - hiába a romantikus vágyálom, mindenki belesétál az élet jóelőre bekészített pofonjaiba. Az anya, aki tengődik a gyerek mellett, az elvált apa, aki van is meg nincs is, Ricsi minden döntésével, a haveri kör és a csajok - ennél már messzebb nem is lehetnénk az amerikai álomtól: van a képernyőn facebook, van számítógép, van kocsi, van áram, a huszonegyedik század önmaga keserű paródiájaként elevenedik meg a néző előtt az isten háta mögötti faluban és mi mégsem tudjuk gyűlölni a fiút, aki ébren álmodik.

2015-11-07 

----

[8], [magyar]
