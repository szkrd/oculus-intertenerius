# Neon Genesis Evangelion - 1995

Hideaki Anno. Annak idején befaltam az NGE-t, bélyegnagyságú vivókban - mára az NGE is csak egy az elengedhetetlen, befejezhetetlen, állandóan variált anime franchise-ok sokaságában, de az "eredeti" '95-96-os sorozat mérföldkő volt a maga nemében.

Maga a történet banális: a "szokásos" tinédzserek nagy robotokban ülve megmentik a Földet klisé, azonban az első pillanattól kezdve mindent megtesz, hogy a műfajt a feje tetejére állítsa: a technológia hiteles, a fiatalok pszichológiai profilja hihető és korrekt (ehhez mérten nyomasztó is), a forgatókönyv meg van írva, tart valahonnan valahova - hogy aztán végül az utolsó harmadban a pénztelenség és saját súlya magába roskassza, egyre-másra tűnjenek el a lapok ebből a könyvből, filmkockák erről a tekercsről.

De mondom: az NGE a japán animáció megkerülhetetlen darabja - a súlyos széthullás ellenére az, úgy, hogy szándékosan leválasztom róla a "standalone befejezéseket", remake-eket, reiterációkat; megterhelő, nehéz, komoly egzisztenciális kérdéseket boncoló sorozat, ami banálisan tinédzser nézőkre volt belőve, de még felnőtt fejjel is nehéz és pokoli megterhelő. Hiába minden erőlködés, ez a történet már nem lesz kerek, senki nem fogja "megjavítani", senki nem fogja újraírni - egyszerre diadal és szomorú kudarc, kiváló karakterrajz és soha le nem záruló, önmagába forduló agónia.

2018-04-07

----

[9], [animáció], [család], [robot], [scifi], [szeretet], [vallás], [világvége]
