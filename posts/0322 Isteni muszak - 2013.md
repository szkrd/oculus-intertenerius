# Isteni műszak - 2013

Szarajevóból szökött ártatlan fiatalember istent játszó mentőorvosokhoz (pontosabban: egyetlen mentőorvoshoz) csapódik és így próbál pénzt gyűjteni a távoli háborús viszonyok (tm) között ragadt kékszemű menyasszonyának.  

A film első kétharmada kicsit zöld, kicsit savanyú, de legalább a miénk, érezni rajta a magyar kortárs filmes vígjáték elődeit, nomeg a tarantino-szagú áhítatot - ez a ponyvás felvezetés meg is előlegezi a konfliktust, ami így nem a főhős erkölcsi romlása lesz, hanem mindössze egy szerencsétlen baleset; innen azonban teljesen szétcsúszik a film minden eleme: amikor szükség lenne a történetre, akkor Bodzsár Márk kifullad, a mikropoénokból nem áll össze a konfliktus továbblendítése, a fényképezés megtörik, a jelenetek kontinuitása megszűnik, a befejezés szándékoltan komor tónusai hiteltelen pózolássá degradálódnak. Az egyetlen szerencse, hogy a film viszonylag lassan számolja fel saját magát, így legalább némi pörkölt sósmogyoró segítségével komolyabb erőfeszítés nélkül végig lehet ülni ezt a másfél órát.

2013-11-01 

----

[5.5], [magyar]
