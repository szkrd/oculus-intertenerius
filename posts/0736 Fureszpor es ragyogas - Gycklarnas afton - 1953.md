# Fűrészpor és ragyogás - Gycklarnas afton - 1953

Nagyon erős színházi gyökerekkel (jó, de mikor nem), egy évvel a La Strada előtt. Albert saját cirkusszal járja az országot, három év után meglátogatja a feleségét és a két gyereket (akik nem ismerik meg), szeretne polgár lenni, de erre teljességgel alkalmatlan. Eközben a partnere, Anna (az akkor még fiatal és ebben a közegben könnyfakasztóan gyönyörű Harriet Andersson - Bergman éppen aktuális/leendő felesége a sok közül) könyörög és fenyegetőzik, hogy maradjon vele, majd amikor nem éri el amit szeretne, naív kislányként adja oda magát a "városi színésznek".

Miklós leginkább a polgári és művészi lét szembenállást domborította ki, én megint inkább a freudi szimbolikát tartottam érdekesnek (lásd még pl. Szűzforrás, de hát Bergman-féle vegyesfelvágott): a mini némafilmbetétben a huszárok férfiassága (ágyúk) ütközik a bohóc "töketlenségével", sőt, a bohóc aztán hazaviszi a terhet, a keresztet, ami a felesége maga (az éles köveken, a tömeg által körbevéve). Később Albert, aki egy férfias, erős jelenség, kasztrálódik: hazamegy kérlelni a feleségét, aki udvariasan kidobja. A fiatal városi színész nőies testét dicséri Anna (és elveszi a férfi nyakláncát), de Frans legyőzi szkanderban, sőt, később kiáll a kövér cirkuszossal is, akit teljesen összever, ezzel a külső jegyek és a belső nemi szerepek ellentmondásba kerülnek. Albertből, amint elveszik az ostorát, egy tántorgó szerencsétlen lesz; ezek után fegyvert fog magára, de a fegyver nem sül el (impotencia), először lelövi a tükörképét, majd pedig a beteg társulati medvét (!). Végül minden megy tovább, ahogy eddig.

2017-03-03

----

[6.5], [bergman], [cirkusz], [fellini], [férfinő], [filmklub]
