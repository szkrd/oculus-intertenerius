# Nymphomaniac 1 - 2013

Ilyet is régen láttam, hogy egy Trier filmre csapatban érkezzenek fiatalok és aztán végigkacarásszuk a filmet - pedig a reakció jogos, a film könnyű, mint a hab. A keret, miszerint van egy (apologetikus) meséltető és egy (flagelláns) mesélő ősöreg közhely, filmen viszonylag ritkán láthatjuk, irodalomban sokkal jobban működik; hogy a vezérfonalat egy adott helyszín berendezési tárgyai adják, az feltételezem, vicc - az így létrejövő banális novellafüzér (csali: horgászat? villa: sütemény? könyv: Poe? magnó: Bach?) hajtóereje elméletileg az önvád és a bűn, mint teher, azonban ez is felborul a film végére, ahol a rózsaszín "főgonosz", a Joe nevű fiatal nő valahogy elfelejti, hogy ő az ösztön és vak pusztítás elegye, szerelmbe is esik, aminek meg is látjuk a szintén abszurd komikumba hajló befejezését. 

Joe történetei tehát "jórészt" azt hivatottak bizonyítani, hogy ő egy szörnyeteg, miközben az ég adta világon semmit nem tudunk meg Joe-ról, mint nőről, azon kívül, hogy nimfomániás. Semmit. A szülői háttér csak felvillan, traumára utaló jelek a legnagyobb jóindulattal sincsenek (gyermekkori abúzus helyett édesded kirándulások az erdőbe és mese a fák lombjairól), senkiben nem merül fel a terápia, senki nem kérdezi meg hősnőnket, hogy ugyan már, mi a fenét csinál és szed-e rá valamit (ha a film kevésbé énközpontú lenne, akkor ezen akár el is indulhatnánk, ti. hogy a környezet totálisan érzéketlen, de hát nincs környezet, csak festett díszlet van). Foghatnánk ezt az omnipotens mesélőre, csakhogy ezt a mindenható létet éppencsak megpiszkálja a joviális öregúr, aki maximálisan udvarias hallgatóság - meg is kapja, vagy kussol, vagy nincs mese; de ennyi a narratíva abszurd voltára történő reflexió. Ha tehát a nézőnek kell ez a hülyeség, akkor kussoljon; ez Trier, ezt felismerem. A többi: mese, mese, meskete.

2014-02-05 

----

[6], [trier], [vígjáték], [szex]
