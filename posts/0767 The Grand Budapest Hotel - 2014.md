# The Grand Budapest Hotel - 2014

Zero a híres Grand Budapest Hotelben lobby boy, Gustave H., a fiú szigorú mentora gyilkossági ügybe keveredik: idős és egyben dúsgazdag szeretőjét holtan találják. A nő értékes festményt hagyott Gustave-ra, de a rokonság mindent megtesz, hogy eltegye a két főhőst láb alól és magának kaparintsa meg a képet.

Az egész olyan, mint egy cukrászdioráma: aprólékosan kidolgozott, végtelenűl színes csupa giccs, de öröm nézni a soha nem volt hotel, soha nem volt városka, soha nem volt ország, soha nem volt háború szirupos meséjét. A fényképezés sokszor börleszk-szerű: a karakterek jól látható, kijelölt irányokban mozogva (horizontális, vertikális, befelé, kifelé - x-y-z) viszik előre a jeleneteket, a történetet; a kamera általában ugyanígy játszik, az egésznek van egy bábjátékra emlékeztető hatása, ahol a bábozó, a narrátor a film hőse, Zéró, fölötte áll az író, fölötte az olvasó, fölötte a rendező - és mindezt mi nézzük, a mozi első sorából. Anderson kinyit egy parányi ablakot, ahol egy másik világ létezik - és amikor a történetet elmondta, becsukja az ablakot, elfújja a házikót, épített világot.

2017-05-07

----

[9], [giccs], [mese], [műanyag], [wesanderson]
