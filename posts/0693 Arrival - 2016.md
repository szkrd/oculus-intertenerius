# Arrival - 2016

El sem hiszem, hogy egy tömegfilmet felirattal lehet megnézni - de szerencsére az Érkezés így került a mozikba. Louise fiatal nyelvészprofesszor, Ian pedig matematikus; mikor tizenkét földönkívüli űrhajó érkezik a földre, akkor az amerikai tájban éppen ők ketten képviselhetik a józan észt és segíthetik a kedves katonák munkáját, mielőtt valami őrült el nem kezdi atommal lőni a fél kilométer magas lencse-banán alakú izéket. Természetesen adja magát a The day the Earth stood still és az időutazás miatt kissé a Slaughterhouse five is: tralfamadori polipok dünnyögve rajzolnak tintakarikákat a levegőbe - amiket aztán a két tudós próbál nyelvként értelmezni.
*
Szerencsére nem sietünk sehova, a szerelmi-családi szál is kellemes, de ennyi a film, egy bájos kis mese a tudóslányról, aki az eszével megmenti a világot: ezért érdemes a kislányoknak tanulni. Meg azért is, mert ha okos nyelvészprofesszorok lesznek, akkor lesz egy tóparti luxusvillájuk, okos férjük, tündéri kislányuk. Nincs túl sok a filmben, tizenöt-húsz percet simán lehetett volna belőle vágni, a sok zümmögés, búgás és titokzatos-hangulatos felvétel egy ponton éppen annyira fárasztó, mint a hannah hannah hannah vagy kicsim mert azt visszafelé is ugyanúgy írják szájbarágása. Működik az érzelmi szál, de ha jobban megkapargatnám, hogy akkor mi is történik, mi a bánat lesz majd a távoli (és a közeli) jövőben, akkor nem maradna semmi a felszín alatt - de mondom, ilyen egy intelligens, érzelmes scifi, meg kell becsülni, elrepült az a majdnem két óra.

2016-11-12 

----

[7.5], [időutazás], [scifi], [szerelem], [villeneuve]